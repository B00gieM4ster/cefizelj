<div class="sqs-block-content">
  <h3>
    Glasovanje za tiste, ki boste v tujini: po pošti ali na
    diplomatsko-konzularnem predstavništvu Republike Slovenije (rok za prijavo:
    petek, 11. 11. 2022)
  </h3>

  <div>
    <p>
      Volilni upravičenci s stalnim prebivališčem v tujini volilnega gradiva za
      glasovanje na referendumih ne prejmete po uradni dolžnosti, kot je praksa
      pri glasovanju na volitvah.
    </p>
    <p>
      Če imate
      <strong
        >stalno prebivališče v tujini, kjer boste tudi na dan volitev</strong
      >, lahko glasujete na enega izmed dveh načinov:&nbsp;
    </p>
    <ul>
      <li>po pošti ali</li>
      <li>
        osebno na diplomatsko-konzularnem predstavništvu Republike
        Slovenije.&nbsp;
      </li>
    </ul>
    <p><strong>a) Glasovanje po pošti</strong></p>
    <p>
      Če želite svoj glas oddati po pošti iz tujine, morate to
      <strong>najpozneje do 11. novembra</strong> sporočiti Državni volilni
      komisiji z oddajo vloge na eUpravi. Volilno gradivo vam bo nato Državna
      volilna komisija
      <strong>poslala na naslov, ki ste ga navedli v vlogi</strong>. Gradivo
      nato izpolnjeno pošljite nazaj na naslov pristojne okrajne volilne
      komisije (naslov bo izpisan na povratni ovojnici, ki jo vsebuje volilno
      gradivo) ali pa na naslov diplomatsko-konzularnega predstavništva
      Republike Slovenije.
    </p>
    <p>
      Povezavi za oddajo vloge sta dostopni na spodnjih gumbih, ločeno za oddajo
      vloge z digitalnim potrdilom in brez digitalnega potrdila.
    </p>
    <p>
      <a
        href="https://e-uprava.gov.si/podrocja/vloge/vloga.html?id=6165"
        target="_blank"
        rel="noopener"
        >Oddaja vloge z digitalnim potrdilom&nbsp;</a
      >
    </p>
    <p>
      <a
        href="https://e-uprava.gov.si/podrocja/vloge/vloga.html?id=6166"
        target="_blank"
        rel="noopener"
        >Oddaja vloge brez digitalnega potrdila</a
      >
    </p>
    <p>
      <strong
        >b) Glasovanje na diplomatsko-konzularnem predstavništvu Republike
        Slovenije</strong
      >
    </p>
    <p>
      Brez predhodne prijave lahko glasujete tudi na najbližjem
      diplomatsko-konzularnem predstavništvu, če bo na tem predstavništvu
      Republike Slovenije vzpostavljeno volišče in ste vpisani v posebni volilni
      imenik. Na dan glasovanja se morate na volišče odpraviti med 9. in 17. uro
      po lokalnem času. Postopek glasovanja poteka enako kot na volišču v
      Sloveniji (identifikacija volivca z osebnim dokumentom, podpis volivca,
      glasovanje z glasovnico).
    </p>
  </div>
</div>
